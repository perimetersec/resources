# Algemene Voorwaarden Perimeter
Versie 1.0 – juli 2024

## Artikel 1 Definities
De in de Algemene Voorwaarden met een beginhoofdletter aangeduide begrippen, hebben de betekenis die daaraan in dit artikel 1 wordt toegekend.
- **1.1** Diensten: alle activiteiten die Dienstverlener ter uitvoering van de Overeenkomst ten behoeve van Opdrachtgever verricht. De dienstverlening van Dienstverlener betreft onder andere (maar is niet beperkt tot) Fuzzing en beveiligingsadvies. 
- **1.2** Dienstverlener: Perimeter, gevestigd aan de Paxtonstraat 3 N te (8013 RP) Zwolle en in geschreven in het handelsregister onder KvK-nummer 90931920.
- **1.3** Fuzzing: Een van de door Dienstverlener verrichte diensten. Fuzzing is een geautomatiseerde testtechniek die willekeurige acties uitvoert met willekeurige invoer om ongewenst of onverwacht gedrag van een protocol te vinden. Fuzzing is vooral effectief bij het ontdekken van fouten in complexe code, zoals wiskundige functies, afrondingsfouten of complexe bedrijfslogica, die vaak gemist zouden worden bij een handmatige beveiligingscontrole.
- **1.4** Offerte: de schriftelijke aanbieding die Dienstverlener aan Opdrachtgever heeft gedaan. Offertes van Dienstverlener zijn tenzij Schriftelijk en uitdrukkelijk anders aangegeven geldig voor twee weken nadat de aanbieding is gedaan.
- **1.5** Opdracht: de conform de Overeenkomst door Dienstverlener aan Opdrachtgever te verrichten diensten of te leveren producten.
- **1.6** Opdrachtgever: de natuurlijke- of rechtspersoon handelend in uitoefening van beroep of bedrijf, met wie Dienstverlener de Overeenkomst sluit.
- **1.7** Overeenkomst: de overeenkomst tussen Dienstverlener en Opdrachtgever op grond waarvan Dienstverlener de Dienst en/of producten  zal (doen) leveren aan Opdrachtgever en waarvan de Algemene Voorwaarden onlosmakelijk onderdeel uitmaken.
- **1.8** Partijen: Dienstverlener en Opdrachtgever gezamenlijk.
- **1.9** Schriftelijk: de term ‘Schriftelijk’ omvat ook per e-mail, fax of ander elektronisch medium.
- **1.10** Vergoeding: de geldbedragen die Opdrachtgever voor het verrichten van de Diensten aan Dienstverlener dient te betalen.

## Artikel 2 Toepasselijkheid en interpretatie
- **2.1** Deze Algemene Voorwaarden zijn van toepassing op alle aanbiedingen van Dienstverlener, waaronder Offertes van Dienstverlener, de uitvoering van werkzaamheden door of uit naam van Dienstverlener en de uitvoering van (toekomstige) Overeenkomsten, dan wel op aan Dienstverlener verstrekte opdrachten, daaronder tevens begrepen gewijzigde, aanvullende of vervolgopdrachten, alsmede op alle rechtsbetrekkingen als gevolg daarvan of in verband daarmee. 
- **2.2** De toepasselijkheid van eventuele inkoop- of andere voorwaarden van Opdrachtgever wordt uitdrukkelijk uitgesloten.
- **2.3** Afwijkingen en aanvullingen van de Overeenkomst en de Algemene Voorwaarden zijn alleen geldig als deze Schriftelijk tussen Partijen zijn overeengekomen. 
- **2.4** Indien enige bepaling uit de Overeenkomst nietig is of vernietigd wordt, zullen de overige bepalingen van de Algemene Voorwaarden volledig van kracht blijven. Partijen zullen de nietige c.q. vernietigde bepalingen vervangen door nieuwe bepalingen, waarbij zoveel mogelijk het doel en de strekking van de nietige c.q. vernietigde bepaling in acht wordt genomen.

## Artikel 3 Duur en beëindiging Overeenkomst
- **3.1** De duur of omvang van de Opdracht zal worden vastgelegd in de Offerte of in de Overeenkomst. Indien (en voor zover) de Overeenkomst tussen Partijen een duurovereenkomst betreft en de Offerte of de Overeenkomst hier niet in voorzien, zal de duur van de overeenkomst in beginsel één jaar bedragen. Duurovereenkomsten worden telkens stilzwijgend verlengd voor de duur van de oorspronkelijk overeengekomen periode, tenzij Opdrachtgever of Dienstverlener de overeenkomst opzegt met een opzegtermijn van drie maanden vóór het einde van de desbetreffende periode.
- **3.2** Dienstverlener kan de Overeenkomst met onmiddellijke ingang buiten rechte schriftelijk ontbinden indien:
	- **a.** de Opdrachtgever jegens haar tekortschiet in de nakoming van haar verplichtingen onder de Overeenkomst en de tekortschietende partij ook na schriftelijke ingebrekestelling door de benadeelde partij nalaat binnen een redelijke termijn alsnog aan haar verplichtingen onder de Overeenkomst te voldoen. Indien de tekortschietende partij niet meer aan haar verplichtingen onder de Overeenkomst kan c.q. wenst te voldoen of indien nakoming blijvend onmogelijk is, kan een ingebrekestelling achterwege blijven;
	- **b.**  de Opdrachtgever in staat van faillissement wordt verklaard;
	- **c.** de Opdrachtgever (al dan niet voorlopig) surseance van betaling wordt verleend of subject wordt van een Whoa-procedure (of van vergelijkbare procedures);
	- **d.** de onderneming van de Opdrachtgever wordt beëindigd of geheel of gedeeltelijk aan een derde wordt overgedragen.
- **3.3** Indien de Overeenkomst om welke reden ook eindigt voordat alle Diensten zijn verricht en de verschuldigdheid van de Vergoeding afhankelijk is van de uitvoering van de Overeenkomst of van het verstrijken van tijd, heeft Dienstverlener recht op een naar redelijkheid vast te stellen deel van de Vergoeding, tenzij in deze Overeenkomst anders wordt bepaald. Bij de bepaling van deze Vergoeding zal rekening worden gehouden met de reeds door de Dienstverlener verrichte werkzaamheden, het voordeel dat de Opdrachtgever daarvan heeft (genoten) en de grond waarop de Overeenkomst is geëindigd.

## Artikel 4 Vergoeding en facturering
- **4.1** Alle prijzen zijn exclusief omzetbelasting en andere product-of dienstspecifieke door de overheid opgelegde heffingen. Tenzij uitdrukkelijk en schriftelijk anders vermeld, zijn alle door Dienstverlener kenbaar gemaakte prijzen in euro’s. De door Opdrachtgever te betalen Vergoeding dient eveneens altijd in euro’s betaald te worden, tenzij uitdrukkelijk en schriftelijk anders vermeld door Dienstverlener. Betaling door Opdrachtgever op een andere manier dan in euro’s, bijvoorbeeld middels dollar of stablecoins, is (uitsluitend) mogelijk na uitdrukkelijke en schriftelijke toestemming van Dienstverlener.
- **4.2** Met betrekking tot de door Dienstverlener verrichte prestaties en de daarvoor door Opdrachtgever verschuldigde bedragen leveren de gegevens uit de administratie van Dienstverlener volledig bewijs op, onverminderd het recht van Dienstverlener tot het leveren van tegenbewijs. 
- **4.3** Opdrachtgever zal na ontvangst van de factuur deze tijdig (conform de Overeenkomst, dan wel conform de betalingstermijn zoals vermeld op de factuur) aan Dienstverlener voldoen. Bij gebreke van een duidelijke betalingstermijn, geldt dat facturen ten minste binnen 30 dagen door Opdrachtgever aan Dienstverlener dienen te zijn voldaan.
- **4.4** Indien Opdrachtgever de aan Dienstverlener verschuldigde Vergoeding of facturen niet of niet tijdig betaalt, is Opdrachtgever zonder dat een aanmaning of ingebrekestelling nodig is in verzuim. Over het openstaande bedrag is Opdrachtgever over het openstaande bedrag wettelijke rente voor handelsovereenkomsten verschuldigd.
- **4.5** Indien Opdrachtgever ook na een aanmaning of ingebrekestelling de vordering niet heeft voldaan, dan is Opdrachtgever naast het dan verschuldigde bedrag ook gehouden tot Vergoeding van alle redelijke buitengerechtelijke en gerechtelijke kosten die Dienstverlener hierdoor maakt. Een en ander laat overige wettelijke en contractuele rechten van Dienstverlener onverlet. 
- **4.6** Dienstverlener is gerechtigd zijn prestaties onder de Overeenkomst op te schorten indien Opdrachtgever niet tijdig zorgdraagt voor betaling van de overeengekomen Vergoeding. 

## Artikel 5 Uitvoering van de Overeenkomst
- **5.1** Nadat de Overeenkomst tot stand is gekomen, zal Dienstverlener zich inspannen om tijdig te starten met de uitvoering van de Overeenkomst. Door Dienstverlener bekendgemaakte (lever)termijnen zijn indicatief en gelden niet als fatale termijnen.
- **5.2** Dienstverlener heeft het recht om derden in te schakelen bij de uitvoering van de Overeenkomst. Indien producten en/of diensten van derden onderdeel uitmaken van de Overeenkomst, dan gelden voor (het gebruik van) die producten en/of diensten aanvullend de voorwaarden van de derde.

## Artikel 6 Verlening van toestemming en ondersteuning
- **6.1** Opdrachtgever zal aan Dienstverlener alle toestemming en ondersteuning bieden die nodig en wenselijk is om een juiste en tijdige levering van de Diensten mogelijk te maken. In ieder geval zal Opdrachtgever aan Dienstverlener:
	- **a.** alle gegevens en andere informatie verstrekken waarvan Dienstverlener aangeeft dat deze noodzakelijk zijn, of waarvan Opdrachtgever redelijkerwijs moet begrijpen dat deze noodzakelijk zijn voor de uitvoering van de Overeenkomst; en
	- **b.** toegang geven tot alle plaatsen, diensten en accounts onder zijn beheer (zoals serverruimtes en webhostingaccounts), dan wel (in overleg) een adequate testomgeving indien en voor zover dit nodig is voor de uitvoering van de Overeenkomst, ongeacht of deze van derden zijn. Opdrachtgever verklaart toestemming te hebben van derden die mogelijk gevolgen kunnen ondervinden van het onderzoek en hen naar behoren te hebben geïnformeerd over het onderzoek.
- **6.2** Opdrachtgever verleent Dienstverlener het recht iedere getroffen beveiligingsmaatregel aanwezig in of bij de systemen en infrastructuren uit te schakelen of te omzeilen en het recht de op een systeem of infrastructuur aanwezige data aan te passen, te openen, te kopiëren en te verwijderen, doch alleen indien dit noodzakelijk is voor een correcte uitvoering van de Opdracht.

## Artikel 7 Vrijwaringen
- **7.1** Opdrachtgever zal Dienstverlener en eventuele door Dienstverlener ingeschakelde derden vrijwaren van alle claims van derden en van door derden genomen juridische stappen die worden gezet in verband met de opdracht. Alle juridische kosten (zoals kosten van advocaten of deskundigen) die Dienstverlener moet maken in verband met een juridische claim in verband met de opdracht zullen door Opdrachtgever onverwijld en volledig worden voldaan.
- **7.2** Indien Dienstverlener door de autoriteiten boetes krijgt opgelegd in verband met werkzaamheden onder deze overeenkomst, of de burgerlijke rechter een verplichting tot schadevergoeding aan een derde oplegt, dan zal Opdrachtgever deze boetes of schadevergoeding integraal voldoen.
- **7.3** Indien personen werkzaam voor Dienstverlener in verband met de werkzaamheden voor de opdracht worden aangehouden, bestuurlijk opgehouden of ingesloten door de politie, andere autoriteiten of privaat veiligheidspersoneel op grond van enige verdenking van strafbaar of onrechtmatig handelen, is Opdrachtgever verplicht alles in het werk te stellen om hieraan zo snel mogelijk een eind te maken. 
- **7.4** De bepalingen uit dit artikel gelden uitsluitend indien de grondslag te herleiden is tot werkzaamheden verband met de opdracht en tevens niet aan te merken is als grove nalatigheid of bewuste roekeloosheid van de Dienstverlener.

## Artikel 8 Overmacht
- **8.1** Dienstverlener kan niet tot nakoming van enige verplichting uit de Overeenkomst worden gehouden, indien nakoming is verhinderd als gevolg van overmacht. Dienstverlener kan ook niet aansprakelijk worden gesteld voor enige schade die hiervan het gevolg is.
- **8.2** Van overmacht is in ieder geval (maar niet uitsluitend) sprake bij stroomstoringen, internetstoringen, storingen in de telecommunicatie-infrastructuur of in het datanetwerk, aanvallen van malware of andere kwaadaardige software, binnenlandse onlusten, pandemieën, overheidsmaatregelen, mobilisatie, oorlog, terreur, stakingen, in- en uitvoerbelemmeringen, stagnatie in toelevering, brand, overstromingen en gebrekkigheid van zaken, apparatuur, programmatuur of materiaal die door Opdrachtgever ter beschikking zijn gesteld of zijn voorgeschreven.
- **8.3** Indien een overmachtssituatie langer dan 90 dagen heeft geduurd, hebben beide Partijen het recht om de Overeenkomst per direct schriftelijk op te zeggen, zonder dat hierbij enige verplichting tot ongedaanmaking ontstaat.
- **8.4** Dienstverlener kan niet tot nakoming van enige verplichting uit de Overeenkomst worden gehouden, indien nakoming is verhinderd als gevolg van overmacht. Dienstverlener kan ook niet aansprakelijk worden gesteld voor enige schade die hiervan het gevolg is.

## Artikel 9 Aansprakelijkheid
- **9.1** De totale aansprakelijkheid van Dienstverlener wegens toerekenbare tekortkomingen in de nakoming van de overeenkomst of op welke rechtsgrond dan ook (waaronder ook tekortkomingen in de nakoming van eventuele overeengekomen garantie- of vrijwaringsverplichtingen), is beperkt tot vergoeding van de schade zoals in dit artikel uitgewerkt, tenzij sprake is van opzet of bewuste roekeloosheid van de bedrijfsleiding van Dienstverlener. Ook geeft Dienstverlener geen garanties inzake de door haar verleende Diensten of adviezen.
- **9.2** Aansprakelijkheid voor directe schade is beperkt tot maximaal het bedrag van de voor die overeenkomst bedongen prijs (excl. btw). Indien de overeenkomst een duurovereenkomst is met een looptijd van meer dan één jaar, wordt de voor die overeenkomst bedongen prijs gesteld op het totaal van de Vergoedingen (excl. btw) bedongen voor één jaar. Echter, in geen geval zal de totale aansprakelijkheid van Dienstverlener voor directe schade, op welke rechtsgrond dan ook, meer dan € 25.000,- per jaar betreffen. 
- **9.3** De aansprakelijkheid van Dienstverlener voor indirecte of gevolgschade is uitgesloten. Hieronder vallen onder meer gederfde winst, gemiste besparingen, verminderde goodwill, schade door bedrijfsstagnatie, schade als gevolg van aanspraken van afnemers van Opdrachtgever, schade verband houdende met het gebruik van door Opdrachtgever aan Dienstverlener voorgeschreven en verstrekte informatie of zaken, materialen of programmatuur van derden en schade verband houdende met de inschakeling van door Opdrachtgever aan Dienstverlener voorgeschreven toe Dienstverleners of hulppersonen. Eveneens is uitgesloten de aansprakelijkheid van Dienstverlener in verband met hacks, verminking, vernietiging, of verlies van gegevens of documenten. Opdrachtgever wordt geacht om zelf zorg te dragen voor adequate beveiliging en back-ups. 
- **9.4** Tenzij nakoming door Dienstverlener blijvend onmogelijk is, ontstaat de aansprakelijkheid van Dienstverlener wegens toerekenbare tekortkoming in de nakoming van een overeenkomst slechts indien Opdrachtgever Dienstverlener onverwijld schriftelijk in gebreke stelt, waarbij een redelijke termijn voor de zuivering van de tekortkoming wordt gesteld, en Dienstverlener ook na die termijn toerekenbaar blijft tekortschieten in de nakoming van zijn verplichtingen. De ingebrekestelling dient een zo volledig en gedetailleerd mogelijke omschrijving van de tekortkoming te bevatten, opdat Dienstverlener in de gelegenheid wordt gesteld adequaat te reageren. 
- **9.5** Alle rechtsvorderingen van Opdrachtgever uit hoofde van de Overeenkomst verjaren – behoudens bepalingen van dwingend recht – na verloop van één jaar, te rekenen vanaf de dag waarop nakoming van verplichtingen uit de tussen Partijen bestaande Overeenkomst opeisbaar zijn geworden, tenzij Opdrachtgever vóór het verstrijken van die termijn haar rechtsvordering heeft ingesteld. 

## Artikel 10 Intellectuele eigendomsrechten
- **10.1** De Overeenkomst strekt niet tot overdracht van intellectuele eigendomsrechten van Dienstverlener aan Opdrachtgever noch die van Opdrachtgever aan Dienstverlener.
- **10.2** Alle intellectuele eigendomsrechten op hetgeen dat op grond van de Overeenkomst is ontwikkeld of ter beschikking is gesteld aan Opdrachtgever berusten uitsluitend bij Dienstverlener. Opdrachtgever verkrijgt uitsluitend de gebruiksrechten die schriftelijk tussen Partijen zijn overeengekomen of die dwingendrechtelijk in de wet uitdrukkelijk zijn toegekend. Een aan de Opdrachtgever toekomend recht tot gebruik is niet-exclusief, niet-overdraagbaar, niet-verpandbaar en niet-sublicentieerbaar. 
- **10.3** Opdrachtgever staat ervoor in dat geen rechten van derden zich verzetten tegen beschikbaarstelling aan Dienstverlener van apparatuur, programmatuur, databestanden, ontwerpen, dan wel wat voor materiaal of werk dan ook, indien deze ter uitvoering van de Opdracht aan Dienstverlening ter beschikking worden gesteld. Opdrachtgever vrijwaart Dienstverlener tegen elke aanspraak van derden inzake het door Opdrachtgever ter beschikking gestelde, of datgene waar Dienstverlener zich in het kader van de Opdracht noodzakelijkerwijs toegang toe of beschikking over moet verschaffen. 
- **10.4** Dienstverlener is gerechtigd de naam van Opdrachtgever te gebruiken in haar externe communicatie. 

## Artikel 11 Geheimhouding
- **11.1** Partijen zullen vertrouwelijke informatie strikt geheimhouden en slechts gebruiken voor zover dat noodzakelijk is voor de uitvoering van de Overeenkomst. Vertrouwelijke informatie betreft in ieder geval informatie waarvan één der Partijen heeft aangegeven dat deze vertrouwelijk is, alsook informatie waarvan Partijen behoren te weten dat deze informatie vertrouwelijk is. De inhoud van de overeenkomst is in ieder geval vertrouwelijke informatie. 
- **11.2** Partijen leggen elkaar over en weer de verplichting op om te voorkomen dat vertrouwelijke informatie van (een der) Partijen ter kennis of in handen van derden komt. Eén en ander geldt niet indien de openbaarmakende Partij aantoont dat bepaalde informatie reeds publiekelijk bekend is, anders dan door schending van deze geheimhoudingsverplichting.
- **11.3** Opdrachtgever stemt ermee in dat ervaring en knowhow die Dienstverlener opdoet gedurende uitvoering van de Overeenkomst niet vallen onder de verplichting tot geheimhouding als bedoeld in het voorgaande lid.

## Artikel 12 Toepasselijk recht en geschillen
- **12.1** De Overeenkomst wordt beheerst door Nederlands Recht. Toepasselijkheid van het Weens Koopverdrag is uitgesloten.
- **12.2** Bij geschillen over de tekstuele uitleg van Overeenkomst dan wel deze Algemene Voorwaarden, is de Nederlandse versie geldend. Door Dienstverlener verstrekte niet-Nederlandstalige versies, zijn een vertaling van de Nederlandstalige versie.
- **12.3** Voor zover door de regels van dwingend recht niet anders wordt voorgeschreven, zullen alle geschillen die voortvloeien uit of samenhangen met deze Overeenkomst (uitsluitend) worden voorgelegd aan de bevoegde rechter van het arrondissement in Nederland waarin Dienstverlener gevestigd is, met dien verstande dat Dienstverlener gerechtigd is het geschil tevens voor te leggen aan een op andere gronden bevoegde rechter.
